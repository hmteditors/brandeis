<TEI.2>
<teiHeader>
<fileDesc>
<titleStmt>
<title>Iliad 3 Venetus B</title>
</titleStmt>
<publicationStmt>
<p>Publication statement goes here.</p>
</publicationStmt>
<sourceDesc>
<p>Source description goes here.</p>
</sourceDesc>
</fileDesc>
<profileDesc>
<langUsage>
<language id="grc">Greek, in Unicode</language>
<language id="eng">English</language>
</langUsage>
</profileDesc>
</teiHeader>
<text>
<body lang="grc">
<div n="3">
<head>ιλιαδος γ</head>
<l n="1">αὐτὰρ ἐπεὶ κόσμηθεν ἅμ᾽ ἡγεμόνεσσιν ἕκαστοι,</l>
<l n="2">τρῶες μὲν κλαγγῇ τ᾽ ἐνοπῇ τ᾽ ἴσαν ὄρνιθες ὣς</l>
<l n="3">ἠΰτε περ κλαγγὴ γεράνων πέλει οὐρανόθι πρό·</l>
<l n="4">αἵ τ᾽ ἐπεὶ οὖν χειμῶνα φύγον καὶ ἀθέσφατον ὄμβρον</l>
<l n="5">κλαγγῇ ταί γε πέτονται ἐπ᾽ ὠκεανοῖο ῥοάων</l>
<l n="6">ἀνδράσι πυγμαίοισι φόνον καὶ κῆρα φέρουσαι·</l>
<l n="7">ἠέριαι δ᾽ ἄρα ταί γε κακὴν ἔριδα προφέρονται.</l>
<l n="8">οἳ δ᾽ ἄρ᾽ ἴσαν σιγῇ μένεα πνείοντες ἀχαιοὶ</l>
<l n="9">ἐν θυμῷ μεμαῶτες ἀλεξέμεν ἀλλήλοισιν.</l>
<l n="10">εὖτ᾽ ὄρεος κορυφῇσι νότος κατέχευεν ὀμίχλην</l>
<l n="11">ποιμέσιν οὔ τι φίλην, κλέπτῃ δέ τε νυκτὸς ἀμείνω,</l>
<l n="12">τόσσόν τίς τ᾽ ἐπιλεύσσει ὅσον τ᾽ ἐπὶ λᾶαν ἵησιν·</l>
<l n="13">ὣς ἄρα τῶν ὑπὸ ποσσὶ κονίσαλος ὄρνυτ᾽ ἀελλὴς</l>
<l n="14">ἐρχομένων· μάλα δ᾽ ὦκα διέπρησσον πεδίοιο.</l>
<l n="15">οἳ δ᾽ ὅτε δὴ σχεδὸν ἦσαν ἐπ᾽ ἀλλήλοισιν ἰόντες,</l>
<l n="16">τρωσὶν μὲν προμάχιζεν ἀλέξανδρος θεοειδὴς</l>
<l n="17">παρδαλέην ὤμοισιν ἔχων καὶ καμπύλα τόξα</l>
<l n="18">καὶ ξίφος· αὐτὰρ δοῦρε δύω κεκορυθμένα χαλκῷ</l>
<l n="19">πάλλων ἀργείων προκαλίζετο πάντας ἀρίστους</l>
<l n="20">ἀντίβιον μαχέσασθαι ἐν αἰνῇ δηϊοτῆτι.</l>
<l n="21">τὸν δ᾽ ὡς οὖν ἐνόησεν ἀρηΐφιλος μενέλαος</l>
<l n="22">ἐρχόμενον προπάροιθεν ὁμίλου μακρὰ βιβάντα,</l>
<l n="23">ὥς τε λέων ἐχάρη μεγάλῳ ἐπὶ σώματι κύρσας</l>
<l n="24">εὑρὼν ἢ ἔλαφον κεραὸν ἢ ἄγριον αἶγα</l>
<l n="25">πεινάων· μάλα γάρ τε κατεσθίει, εἴ περ ἂν αὐτὸν</l>
<l n="26">σεύωνται ταχέες τε κύνες θαλεροί τ᾽ αἰζηοί·</l>
<l n="27">ὣς ἐχάρη μενέλαος ἀλέξανδρον θεοειδέα</l>
<l n="28">ὀφθαλμοῖσιν ἰδών· φάτο γὰρ τίσεσθαι ἀλείτην·</l>
<l n="29">αὐτίκα δ᾽ ἐξ ὀχέων σὺν τεύχεσιν ἆλτο χαμᾶζε.</l>
<l n="30">τὸν δ᾽ ὡς οὖν ἐνόησεν ἀλέξανδρος θεοειδὴς</l>
<l n="31">ἐν προμάχοισι φανέντα, κατεπλήγη φίλον ἦτορ,</l>
<l n="32">ἂψ δ᾽ ἑτάρων εἰς ἔθνος ἐχάζετο κῆρ᾽ ἀλεείνων.</l>
<l n="33">ὡς δ᾽ ὅτε τίς τε δράκοντα ἰδὼν παλίνορσος ἀπέστη</l>
<l n="34">οὔρεος ἐν βήσσῃς, ὑπό τε τρόμος ἔλλαβε γυῖα,</l>
<l n="35">ἂψ δ᾽ ἀνεχώρησεν, ὦχρός τέ μιν εἷλε παρειάς,</l>
<l n="36">ὣς αὖτις καθ᾽ ὅμιλον ἔδυ τρώων ἀγερώχων</l>
<l n="37">δείσας ἀτρέος υἱὸν ἀλέξανδρος θεοειδής.</l>
<l n="38">τὸν δ᾽ ἕκτωρ νείκεσσεν ἰδὼν αἰσχροῖς ἐπέεσσιν·</l>
<l n="39">δύσπαρι εἶδος ἄριστε γυναιμανὲς ἠπεροπευτὰ</l>
<l n="40">αἴθ᾽ ὄφελες ἄγονός τ᾽ ἔμεναι ἄγαμός τ᾽ ἀπολέσθαι·</l>
<l n="41">καί κε τὸ βουλοίμην, καί κεν πολὺ κέρδιον ἦεν</l>
<l n="42">ἢ οὕτω λώβην τ᾽ ἔμεναι καὶ ὑπόψιον ἄλλων.</l>
<l n="43">ἦ που καγχαλόωσι κάρη κομόωντες ἀχαιοὶ</l>
<l n="44">φάντες ἀριστῆα πρόμον ἔμμεναι, οὕνεκα καλὸν</l>
<l n="45">εἶδος ἔπ᾽, ἀλλ᾽ οὐκ ἔστι βίη φρεσὶν οὐδέ τις ἀλκή.</l>
<l n="46">ἦ τοιόσδε ἐὼν ἐν ποντοπόροισι νέεσσι</l>
<l n="47">πόντον ἐπιπλώσας, ἑτάρους ἐρίηρας ἀγείρας,</l>
<l n="48">μιχθεὶς ἀλλοδαποῖσι γυναῖκ᾽ εὐειδέ᾽ ἀνῆγες</l>
<l n="49">ἐξ ἀπίης γαίης νυὸν ἀνδρῶν αἰχμητάων</l>
<l n="50">πατρί τε σῷ μέγα πῆμα πόληΐ τε παντί τε δήμῳ,</l>
<l n="51">δυσμενέσιν μὲν χάρμα, κατηφείην δὲ σοὶ αὐτῷ;</l>
<l n="52">οὐκ ἂν δὴ μείνειας ἀρηΐφιλον μενέλαον;</l>
<l n="53">γνοίης χ᾽ οἵου φωτὸς ἔχεις θαλερὴν παράκοιτιν·</l>
<l n="54">οὐκ ἄν τοι χραίσμῃ κίθαρις τά τε δῶρ᾽ ἀφροδίτης</l>
<l n="55">ἥ τε κόμη τό τε εἶδος ὅτ᾽ ἐν κονίῃσι μιγείης.</l>
<l n="56">ἀλλὰ μάλα τρῶες δειδήμονες· ἦ τέ κεν ἤδη</l>
<l n="57">λάϊνον ἕσσο χιτῶνα κακῶν ἕνεχ᾽ ὅσσα ἔοργας.</l>
<l n="58">τὸν δ᾽ αὖτε προσέειπεν ἀλέξανδρος θεοειδής·</l>
<l n="59">ἕκτορ ἐπεί με κατ᾽ αἶσαν ἐνείκεσας οὐδ᾽ ὑπὲρ αἶσαν·</l>
<l n="60">αἰεί τοι κραδίη πέλεκυς ὥς ἐστιν ἀτειρὴς</l>
<l n="61">ὅς τ᾽ εἶσιν διὰ δουρὸς ὑπ᾽ ἀνέρος ὅς ῥά τε τέχνῃ</l>
<l n="62">νήϊον ἐκτάμνῃσιν, ὀφέλλει δ᾽ ἀνδρὸς ἐρωήν·</l>
<l n="63">ὣς σοὶ ἐνὶ στήθεσσιν ἀτάρβητος νόος ἐστί·</l>
<l n="64">μή μοι δῶρ᾽ ἐρατὰ πρόφερε χρυσέης ἀφροδίτης·</l>
<l n="65">οὔ τοι ἀπόβλητ᾽ ἐστὶ θεῶν ἐρικυδέα δῶρα</l>
<l n="66">ὅσσά κεν αὐτοὶ δῶσιν, ἑκὼν δ᾽ οὐκ ἄν τις ἕλοιτο·</l>
<l n="67">νῦν αὖτ᾽ εἴ μ᾽ ἐθέλεις πολεμίζειν ἠδὲ μάχεσθαι,</l>
<l n="68">ἄλλους μὲν κάθισον τρῶας καὶ πάντας ἀχαιούς,</l>
<l n="69">αὐτὰρ ἔμ᾽ ἐν μέσσῳ καὶ ἀρηΐφιλον μενέλαον</l>
<l n="70">συμβάλετ᾽ ἀμφ᾽ ἑλένῃ καὶ κτήμασι πᾶσι μάχεσθαι·</l>
<l n="71">ὁππότερος δέ κε νικήσῃ κρείσσων τε γένηται,</l>
<l n="72">κτήμαθ᾽ ἑλὼν εὖ πάντα γυναῖκά τε οἴκαδ᾽ ἀγέσθω·</l>
<l n="73">οἳ δ᾽ ἄλλοι φιλότητα καὶ ὅρκια πιστὰ ταμόντες</l>
<l n="74">ναίοιτε τροίην ἐριβώλακα, τοὶ δὲ νεέσθων</l>
<l n="75">ἄργος ἐς ἱππόβοτον καὶ ἀχαιΐδα καλλιγύναικα.</l>
<l n="76">ὣς ἔφαθ᾽, ἕκτωρ δ᾽ αὖτ᾽ ἐχάρη μέγα μῦθον ἀκούσας,</l>
<l n="77">καί ῥ᾽ ἐς μέσσον ἰὼν τρώων ἀνέεργε φάλαγγας</l>
<l n="78">μέσσου δουρὸς ἑλών· τοὶ δ᾽ ἱδρύνθησαν ἅπαντες.</l>
<l n="79">τῷ δ᾽ ἐπετοξάζοντο κάρη κομόωντες ἀχαιοὶ</l>
<l n="80">ἰοῖσίν τε τιτυσκόμενοι λάεσσί τ᾽ ἔβαλλον·</l>
<l n="81">αὐτὰρ ὃ μακρὸν ἄϋσεν ἄναξ ἀνδρῶν ἀγαμέμνων·</l>
<l n="82">ἴσχεσθ᾽ ἀργεῖοι, μὴ βάλλετε κοῦροι ἀχαιῶν·</l>
<l n="83">στεῦται γάρ τι ἔπος ἐρέειν κορυθαίολος ἕκτωρ.</l>
<l n="84">ὣς ἔφαθ᾽, οἳ δ᾽ ἔσχοντο μάχης ἄνεῴ τ᾽ ἐγένοντο</l>
<l n="85">ἐσσυμένως· ἕκτωρ δὲ μετ᾽ ἀμφοτέροισιν ἔειπε·</l>
<l n="86">κέκλυτέ μευ τρῶες καὶ ἐϋκνήμιδες ἀχαιοὶ</l>
<l n="87">μῦθον ἀλεξάνδροιο, τοῦ εἵνεκα νεῖκος ὄρωρεν.</l>
<l n="88">ἄλλους μὲν κέλεται τρῶας καὶ πάντας ἀχαιοὺς</l>
<l n="89">τεύχεα κάλ᾽ ἀποθέσθαι ἐπὶ χθονὶ πουλυβοτείρῃ,</l>
<l n="90">αὐτὸν δ᾽ ἐν μέσσῳ καὶ ἀρηΐφιλον μενέλαον</l>
<l n="91">οἴους ἀμφ᾽ ἑλένῃ καὶ κτήμασι πᾶσι μάχεσθαι.</l>
<l n="92">ὁππότερος δέ κε νικήσῃ κρείσσων τε γένηται</l>
<l n="93">κτήμαθ᾽ ἑλὼν εὖ πάντα γυναῖκά τε οἴκαδ᾽ ἀγέσθω·</l>
<l n="94">οἳ δ᾽ ἄλλοι φιλότητα καὶ ὅρκια πιστὰ τάμωμεν.</l>
<l n="95">ὣς ἔφαθ᾽, οἳ δ᾽ ἄρα πάντες ἀκὴν ἐγένοντο σιωπῇ·</l>
<l n="96">τοῖσι δὲ καὶ μετέειπε βοὴν ἀγαθὸς μενέλαος·</l>
<l n="97">κέκλυτε νῦν καὶ ἐμεῖο· μάλιστα γὰρ ἄλγος ἱκάνει</l>
<l n="98">θυμὸν ἐμόν, φρονέω δὲ διακρινθήμεναι ἤδη</l>
<l n="99">ἀργείους καὶ τρῶας, ἐπεὶ κακὰ πολλὰ πέπασθε</l>
<l n="100">εἵνεκ᾽ ἐμῆς ἔριδος καὶ ἀλεξάνδρου ἕνεκ᾽ ἀρχῆς·</l>
<l n="101">ἡμέων δ᾽ ὁπποτέρῳ θάνατος καὶ μοῖρα τέτυκται</l>
<l n="102">τεθναίη· ἄλλοι δὲ διακρινθεῖτε τάχιστα.</l>
<l n="103">οἴσετε ἄρν᾽, ἕτερον λευκόν, ἑτέρην δὲ μέλαιναν,</l>
<l n="104">γῇ τε καὶ ἠελίῳ· διὶ δ᾽ ἡμεῖς οἴσομεν ἄλλον·</l>
<l n="105">ἄξετε δὲ πριάμοιο βίην, ὄφρ᾽ ὅρκια τάμνῃ</l>
<l n="106">αὐτός, ἐπεί οἱ παῖδες ὑπερφίαλοι καὶ ἄπιστοι,</l>
<l n="107">μή τις ὑπερβασίῃ διὸς ὅρκια δηλήσηται.</l>
<l n="108">αἰεὶ δ᾽ ὁπλοτέρων ἀνδρῶν φρένες ἠερέθονται·</l>
<l n="109">οἷς δ᾽ ὁ γέρων μετέῃσιν ἅμα πρόσσω καὶ ὀπίσσω</l>
<l n="110">λεύσσει, ὅπως ὄχ᾽ ἄριστα μετ᾽ ἀμφοτέροισι γένηται.</l>
<l n="111">ὣς ἔφαθ᾽, οἳ δ᾽ ἐχάρησαν ἀχαιοί τε τρῶές τε</l>
<l n="112">ἐλπόμενοι παύσασθαι ὀϊζυροῦ πολέμοιο.</l>
<l n="113">καί ῥ᾽ ἵππους μὲν ἔρυξαν ἐπὶ στίχας, ἐκ δ᾽ ἔβαν αὐτοί,</l>
<l n="114">τεύχεά τ᾽ ἐξεδύοντο· τὰ μὲν κατέθεντ᾽ ἐπὶ γαίῃ</l>
<l n="115">πλησίον ἀλλήλων, ὀλίγη δ᾽ ἦν ἀμφὶς ἄρουρα·</l>
<l n="116">ἕκτωρ δὲ προτὶ ἄστυ δύω κήρυκας ἔπεμπε</l>
<l n="117">καρπαλίμως ἄρνάς τε φέρειν πρίαμόν τε καλέσσαι·</l>
<l n="118">αὐτὰρ ὃ ταλθύβιον προΐει κρείων ἀγαμέμνων</l>
<l n="119">νῆας ἔπι γλαφυρὰς ἰέναι, ἠδ᾽ ἄρν᾽ ἐκέλευεν</l>
<l n="120">οἰσέμεναι· ὃ δ᾽ ἄρ᾽ οὐκ ἀπίθης᾽ ἀγαμέμνονι δίῳ.</l>
<l n="121">ἶρις δ᾽ αὖθ᾽ ἑλένῃ λευκωλένῳ ἄγγελος ἦλθεν</l>
<l n="122">εἰδομένη γαλόῳ ἀντηνορίδαο δάμαρτι,</l>
<l n="123">τὴν ἀντηνορίδης εἶχε κρείων ἑλικάων</l>
<l n="124">λαοδίκην πριάμοιο θυγατρῶν εἶδος ἀρίστην.</l>
<l n="125">τὴν δ᾽ εὗρ᾽ ἐν μεγάρῳ· ἣ δὲ μέγαν ἱστὸν ὕφαινε</l>
<l n="126">δίπλακα πορφυρέην, πολέας δ᾽ ἐνέπασσεν ἀέθλους</l>
<l n="127">τρώων θ᾽ ἱπποδάμων καὶ ἀχαιῶν χαλκοχιτώνων,</l>
<l n="128">οὕς ἑθεν εἵνεκ᾽ ἔπασχον ὑπ᾽ ἄρηος παλαμάων·</l>
<l n="129">ἀγχοῦ δ᾽ ἱσταμένη προσέφη πόδας ὠκέα ἶρις·</l>
<l n="130">δεῦρ᾽ ἴθι νύμφα φίλη, ἵνα θέσκελα ἔργα ἴδηαι</l>
<l n="131">τρώων θ᾽ ἱπποδάμων καὶ ἀχαιῶν χαλκοχιτώνων,</l>
<l n="132">οἳ πρὶν ἐπ᾽ ἀλλήλοισι φέρον πολύδακρυν ἄρηα</l>
<l n="133">ἐν πεδίῳ ὀλοοῖο λιλαιόμενοι πολέμοιο·</l>
<l n="134">οἳ δὴ νῦν ἕαται σιγῇ, πόλεμος δὲ πέπαυται,</l>
<l n="135">ἀσπίσι κεκλιμένοι, παρὰ δ᾽ ἔγχεα μακρὰ πέπηγεν.</l>
<l n="136">αὐτὰρ ἀλέξανδρος καὶ ἀρηΐφιλος μενέλαος</l>
<l n="137">μακρῇς ἐγχείῃσι μαχήσονται περὶ σεῖο·</l>
<l n="138">τῷ δέ κε νικήσαντι φίλη κεκλήσῃ ἄκοιτις.</l>
<l n="139">ὣς εἰποῦσα θεὰ γλυκὺν ἵμερον ἔμβαλε θυμῷ</l>
<l n="140">ἀνδρός τε προτέρου καὶ ἄστεος ἠδὲ τοκήων·</l>
<l n="141">αὐτίκα δ᾽ ἀργεννῇσι καλυψαμένη ὀθόνῃσιν</l>
<l n="142">ὁρμᾶτ᾽ ἐκ θαλάμοιο τέρεν κατὰ δάκρυ χέουσα</l>
<l n="143">οὐκ οἴη, ἅμα τῇ γε καὶ ἀμφίπολοι δύ᾽ ἕποντο,</l>
<l n="144">αἴθρη πιτθῆος θυγάτηρ, κλυμένη τε βοῶπις·</l>
<l n="145">αἶψα δ᾽ ἔπειθ᾽ ἵκανον ὅθι σκαιαὶ πύλαι ἦσαν.</l>
<l n="146">οἳ δ᾽ ἀμφὶ πρίαμον καὶ πάνθοον ἠδὲ θυμοίτην</l>
<l n="147">λάμπόν τε κλυτίον θ᾽ ἱκετάονά τ᾽ ὄζον ἄρηος</l>
<l n="148">οὐκαλέγων τε καὶ ἀντήνωρ πεπνυμένω ἄμφω</l>
<l n="149">ἥατο δημογέροντες ἐπὶ σκαιῇσι πύλῃσι,</l>
<l n="150">γήραϊ δὴ πολέμοιο πεπαυμένοι, ἀλλ᾽ ἀγορηταὶ</l>
<l n="151">ἐσθλοί, τεττίγεσσιν ἐοικότες οἵ τε καθ᾽ ὕλην</l>
<l n="152">δενδρέῳ ἐφεζόμενοι ὄπα λειριόεσσαν ἱεῖσι·</l>
<l n="153">τοῖοι ἄρα τρώων ἡγήτορες ἧντ᾽ ἐπὶ πύργῳ.</l>
<l n="154">οἳ δ᾽ ὡς οὖν εἴδονθ᾽ ἑλένην ἐπὶ πύργον ἰοῦσαν,</l>
<l n="155">ἦκα πρὸς ἀλλήλους ἔπεα πτερόεντ᾽ ἀγόρευον·</l>
<l n="156">οὐ νέμεσις τρῶας καὶ ἐϋκνήμιδας ἀχαιοὺς</l>
<l n="157">τοιῇδ᾽ ἀμφὶ γυναικὶ πολὺν χρόνον ἄλγεα πάσχειν·</l>
<l n="158">αἰνῶς ἀθανάτῃσι θεῇς εἰς ὦπα ἔοικεν·</l>
<l n="159">ἀλλὰ καὶ ὧς τοίη περ ἐοῦς᾽ ἐν νηυσὶ νεέσθω,</l>
<l n="160">μηδ᾽ ἡμῖν τεκέεσσί τ᾽ ὀπίσσω πῆμα λίποιτο.</l>
<l n="161">ὣς ἄρ᾽ ἔφαν, πρίαμος δ᾽ ἑλένην ἐκαλέσσατο φωνῇ·</l>
<l n="162">δεῦρο πάροιθ᾽ ἐλθοῦσα φίλον τέκος ἵζευ ἐμεῖο,</l>
<l n="163">ὄφρα ἴδῃ πρότερόν τε πόσιν πηούς τε φίλους τε·</l>
<l n="164">οὔ τί μοι αἰτίη ἐσσί, θεοί νύ μοι αἴτιοί εἰσιν</l>
<l n="165">οἵ μοι ἐφώρμησαν πόλεμον πολύδακρυν ἀχαιῶν·</l>
<l n="166">ὥς μοι καὶ τόνδ᾽ ἄνδρα πελώριον ἐξονομήνῃς</l>
<l n="167">ὅς τις ὅδ᾽ ἐστὶν ἀχαιὸς ἀνὴρ ἠΰς τε μέγας τε.</l>
<l n="168">ἤτοι μὲν κεφαλῇ καὶ μείζονες ἄλλοι ἔασι,</l>
<l n="169">καλὸν δ᾽ οὕτω ἐγὼν οὔ πω ἴδον ὀφθαλμοῖσιν,</l>
<l n="170">οὐδ᾽ οὕτω γεραρόν· βασιλῆϊ γὰρ ἀνδρὶ ἔοικε.</l>
<l n="171">τὸν δ᾽ ἑλένη μύθοισιν ἀμείβετο δῖα γυναικῶν·</l>
<l n="172">αἰδοῖός τέ μοί ἐσσι φίλε ἑκυρὲ δεινός τε·</l>
<l n="173">ὡς ὄφελεν θάνατός μοι ἁδεῖν κακὸς ὁππότε δεῦρο</l>
<l n="174">υἱέϊ σῷ ἑπόμην θάλαμον γνωτούς τε λιποῦσα</l>
<l n="175">παῖδά τε τηλυγέτην καὶ ὁμηλικίην ἐρατεινήν.</l>
<l n="176">ἀλλὰ τά γ᾽ οὐκ ἐγένοντο· τὸ καὶ κλαίουσα τέτηκα.</l>
<l n="177">τοῦτο δέ τοι ἐρέω ὅ μ᾽ ἀνείρεαι ἠδὲ μεταλλᾷς·</l>
<l n="178">οὗτός γ᾽ ἀτρεΐδης εὐρὺ κρείων ἀγαμέμνων,</l>
<l n="179">ἀμφότερον βασιλεύς τ᾽ ἀγαθὸς κρατερός τ᾽ αἰχμητής·</l>
<l n="180">δαὴρ αὖτ᾽ ἐμὸς ἔσκε κυνώπιδος, εἴ ποτ᾽ ἔην γε.</l>
<l n="181">ὣς φάτο, τὸν δ᾽ ὁ γέρων ἠγάσσατο φώνησέν τε·</l>
<l n="182">ὦ μάκαρ ἀτρεΐδη μοιρηγενὲς ὀλβιόδαιμον,</l>
<l n="183">ἦ ῥά νύ τοι πολλοὶ δεδμήατο κοῦροι ἀχαιῶν.</l>
<l n="184">ἤδη καὶ φρυγίην εἰσήλυθον ἀμπελόεσσαν,</l>
<l n="185">ἔνθα ἴδον πλείστους φρύγας ἀνέρας αἰολοπώλους</l>
<l n="186">λαοὺς ὀτρῆος καὶ μυγδόνος ἀντιθέοιο,</l>
<l n="187">οἵ ῥα τότ᾽ ἐστρατόωντο παρ᾽ ὄχθας σαγγαρίοιο·</l>
<l n="188">καὶ γὰρ ἐγὼν ἐπίκουρος ἐὼν μετὰ τοῖσιν ἐλέχθην</l>
<l n="189">ἤματι τῷ ὅτε τ᾽ ἦλθον ἀμαζόνες ἀντιάνειραι·</l>
<l n="190">ἀλλ᾽ οὐδ᾽ οἳ τόσοι ἦσαν ὅσοι ἑλίκωπες ἀχαιοί.</l>
<l n="191">δεύτερον αὖτ᾽ ὀδυσῆα ἰδὼν ἐρέειν᾽ ὁ γεραιός·</l>
<l n="192">εἴπ᾽ ἄγε μοι καὶ τόνδε φίλον τέκος ὅς τις ὅδ᾽ ἐστί·</l>
<l n="193">μείων μὲν κεφαλῇ ἀγαμέμνονος ἀτρεΐδαο,</l>
<l n="194">εὐρύτερος δ᾽ ὤμοισιν ἰδὲ στέρνοισιν ἰδέσθαι.</l>
<l n="195">τεύχεα μέν οἱ κεῖται ἐπὶ χθονὶ πουλυβοτείρῃ,</l>
<l n="196">αὐτὸς δὲ κτίλος ὣς ἐπιπωλεῖται στίχας ἀνδρῶν·</l>
<l n="197">ἀρνειῷ μιν ἔγωγε ἐΐσκω πηγεσιμάλλῳ,</l>
<l n="198">ὅς τ᾽ οἰῶν μέγα πῶϋ διέρχεται ἀργεννάων.</l>
<l n="199">τὸν δ᾽ ἠμείβετ᾽ ἔπειθ᾽ ἑλένη διὸς ἐκγεγαυῖα·</l>
<l n="200">οὗτος δ᾽ αὖ λαερτιάδης πολύμητις ὀδυσσεύς,</l>
<l n="201">ὃς τράφη ἐν δήμῳ ἰθάκης κραναῆς περ ἐούσης</l>
<l n="202">εἰδὼς παντοίους τε δόλους καὶ μήδεα πυκνά.</l>
<l n="203">τὴν δ᾽ αὖτ᾽ ἀντήνωρ πεπνυμένος ἀντίον ηὔδα·</l>
<l n="204">ὦ γύναι ἦ μάλα τοῦτο ἔπος νημερτὲς ἔειπες·</l>
<l n="205">ἤδη γὰρ καὶ δεῦρό ποτ᾽ ἤλυθε δῖος ὀδυσσεὺς</l>
<l n="206">σεῦ ἕνεκ᾽ ἀγγελίης σὺν ἀρηϊφίλῳ μενελάῳ·</l>
<l n="207">τοὺς δ᾽ ἐγὼ ἐξείνισσα καὶ ἐν μεγάροισι φίλησα,</l>
<l n="208">ἀμφοτέρων δὲ φυὴν ἐδάην καὶ μήδεα πυκνά.</l>
<l n="209">ἀλλ᾽ ὅτε δὴ τρώεσσιν ἐν ἀγρομένοισιν ἔμιχθεν</l>
<l n="210">στάντων μὲν μενέλαος ὑπείρεχεν εὐρέας ὤμους,</l>
<l n="211">ἄμφω δ᾽ ἑζομένω γεραρώτερος ἦεν ὀδυσσεύς·</l>
<l n="212">ἀλλ᾽ ὅτε δὴ μύθους καὶ μήδεα πᾶσιν ὕφαινον</l>
<l n="213">ἤτοι μὲν μενέλαος ἐπιτροχάδην ἀγόρευε,</l>
<l n="214">παῦρα μὲν ἀλλὰ μάλα λιγέως, ἐπεὶ οὐ πολύμυθος</l>
<l n="215">οὐδ᾽ ἀφαμαρτοεπής· ἦ καὶ γένει ὕστερος ἦεν.</l>
<l n="216">ἀλλ᾽ ὅτε δὴ πολύμητις ἀναΐξειεν ὀδυσσεὺς</l>
<l n="217">στάσκεν, ὑπαὶ δὲ ἴδεσκε κατὰ χθονὸς ὄμματα πήξας,</l>
<l n="218">σκῆπτρον δ᾽ οὔτ᾽ ὀπίσω οὔτε προπρηνὲς ἐνώμα,</l>
<l n="219">ἀλλ᾽ ἀστεμφὲς ἔχεσκεν ἀΐδρεϊ φωτὶ ἐοικώς·</l>
<l n="220">φαίης κε ζάκοτόν τέ τιν᾽ ἔμμεναι ἄφρονά τ᾽ αὔτως.</l>
<l n="221">ἀλλ᾽ ὅτε δὴ ὄπα τε μεγάλην ἐκ στήθεος εἵη</l>
<l n="222">καὶ ἔπεα νιφάδεσσιν ἐοικότα χειμερίῃσιν,</l>
<l n="223">οὐκ ἂν ἔπειτ᾽ ὀδυσῆΐ γ᾽ ἐρίσσειε βροτὸς ἄλλος·</l>
<l n="224">οὐ τότε γ᾽ ὧδ᾽ ὀδυσῆος ἀγασσάμεθ᾽ εἶδος ἰδόντες.</l>
<l n="225">τὸ τρίτον αὖτ᾽ αἴαντα ἰδὼν ἐρέειν᾽ ὃ γεραιός·</l>
<l n="226">τίς τὰρ ὅδ᾽ ἄλλος ἀχαιὸς ἀνὴρ ἠΰς τε μέγας τε</l>
<l n="227">ἔξοχος ἀργείων κεφαλήν τε καὶ εὐρέας ὤμους;</l>
<l n="228">τὸν δ᾽ ἑλένη τανύπεπλος ἀμείβετο δῖα γυναικῶν·</l>
<l n="229">οὗτος δ᾽ αἴας ἐστὶ πελώριος ἕρκος ἀχαιῶν·</l>
<l n="230">ἰδομενεὺς δ᾽ ἑτέρωθεν ἐνὶ κρήτεσσι θεὸς ὣς</l>
<l n="231">ἕστηκ᾽, ἀμφὶ δέ μιν κρητῶν ἀγοὶ ἠγερέθονται.</l>
<l n="232">πολλάκι μιν ξείνισσεν ἀρηΐφιλος μενέλαος</l>
<l n="233">οἴκῳ ἐν ἡμετέρῳ ὁπότε κρήτηθεν ἵκοιτο.</l>
<l n="234">νῦν δ᾽ ἄλλους μὲν πάντας ὁρῶ ἑλίκωπας ἀχαιούς,</l>
<l n="235">οὕς κεν ἐῢ γνοίην καί τ᾽ οὔνομα μυθησαίμην·</l>
<l n="236">δοιὼ δ᾽ οὐ δύναμαι ἰδέειν κοσμήτορε λαῶν</l>
<l n="237">κάστορά θ᾽ ἱππόδαμον καὶ πὺξ ἀγαθὸν πολυδεύκεα</l>
<l n="238">αὐτοκασιγνήτω, τώ μοι μία γείνατο μήτηρ.</l>
<l n="239">ἢ οὐχ ἑσπέσθην λακεδαίμονος ἐξ ἐρατεινῆς,</l>
<l n="240">ἢ δεύρω μὲν ἕποντο νέεσς᾽ ἔνι ποντοπόροισι,</l>
<l n="241">νῦν αὖτ᾽ οὐκ ἐθέλουσι μάχην καταδύμεναι ἀνδρῶν</l>
<l n="242">αἴσχεα δειδιότες καὶ ὀνείδεα πόλλ᾽ ἅ μοί ἐστιν.</l>
<l n="243">ὣς φάτο, τοὺς δ᾽ ἤδη κάτεχεν φυσίζοος αἶα</l>
<l n="244">ἐν λακεδαίμονι αὖθι φίλῃ ἐν πατρίδι γαίῃ.</l>
<l n="245">κήρυκες δ᾽ ἀνὰ ἄστυ θεῶν φέρον ὅρκια πιστὰ</l>
<l n="246">ἄρνε δύω καὶ οἶνον ἐΰφρονα καρπὸν ἀρούρης</l>
<l n="247">ἀσκῷ ἐν αἰγείῳ· φέρε δὲ κρητῆρα φαεινὸν</l>
<l n="248">κῆρυξ ἰδαῖος ἠδὲ χρύσεια κύπελλα·</l>
<l n="249">ὄτρυνεν δὲ γέροντα παριστάμενος ἐπέεσσιν·</l>
<l n="250">ὄρσεο λαομεδοντιάδη, καλέουσιν ἄριστοι</l>
<l n="251">τρώων θ᾽ ἱπποδάμων καὶ ἀχαιῶν χαλκοχιτώνων</l>
<l n="252">ἐς πεδίον καταβῆναι ἵν᾽ ὅρκια πιστὰ τάμητε·</l>
<l n="253">αὐτὰρ ἀλέξανδρος καὶ ἀρηΐφιλος μενέλαος</l>
<l n="254">μακρῇς ἐγχείῃσι μαχήσοντ᾽ ἀμφὶ γυναικί·</l>
<l n="255">τῷ δέ κε νικήσαντι γυνὴ καὶ κτήμαθ᾽ ἕποιτο·</l>
<l n="256">οἳ δ᾽ ἄλλοι φιλότητα καὶ ὅρκια πιστὰ ταμόντες</l>
<l n="257">ναίοιμεν τροίην ἐριβώλακα, τοὶ δὲ νέονται</l>
<l n="258">ἄργος ἐς ἱππόβοτον καὶ ἀχαιΐδα καλλιγύναικα.</l>
<l n="259">ὣς φάτο ῥίγησεν δ᾽ ὃ γέρων, ἐκέλευσε δ᾽ ἑταίρους</l>
<l n="260">ἵππους ζευγνύμεναι· τοὶ δ᾽ ὀτραλέως ἐπίθοντο.</l>
<l n="261">ἂν δ᾽ ἄρ᾽ ἔβη πρίαμος, κατὰ δ᾽ ἡνία τεῖνεν ὀπίσσω·</l>
<l n="262">πὰρ δέ οἱ ἀντήνωρ περικαλλέα βήσετο δίφρον·</l>
<l n="263">τὼ δὲ διὰ σκαιῶν πεδίον δ᾽ ἔχον ὠκέας ἵππους.</l>
<l n="264">ἀλλ᾽ ὅτε δή ῥ᾽ ἵκοντο μετὰ τρῶας καὶ ἀχαιούς,</l>
<l n="265">ἐξ ἵππων ἀποβάντες ἐπὶ χθόνα πουλυβότειραν</l>
<l n="266">ἐς μέσσον τρώων καὶ ἀχαιῶν ἐστιχόωντο.</l>
<l n="267">ὄρνυτο δ᾽ αὐτίκ᾽ ἔπειτα ἄναξ ἀνδρῶν ἀγαμέμνων,</l>
<l n="268">ἂν δ᾽ ὀδυσεὺς πολύμητις· ἀτὰρ κήρυκες ἀγαυοὶ</l>
<l n="269">ὅρκια πιστὰ θεῶν σύναγον, κρητῆρι δὲ οἶνον</l>
<l n="270">μίσγον, ἀτὰρ βασιλεῦσιν ὕδωρ ἐπὶ χεῖρας ἔχευαν.</l>
<l n="271">ἀτρεΐδης δὲ ἐρυσσάμενος χείρεσσι μάχαιραν,</l>
<l n="272">ἥ οἱ πὰρ ξίφεος μέγα κουλεὸν αἰὲν ἄωρτο,</l>
<l n="273">ἀρνῶν ἐκ κεφαλέων τάμνε τρίχας· αὐτὰρ ἔπειτα</l>
<l n="274">κήρυκες τρώων καὶ ἀχαιῶν νεῖμαν ἀρίστοις.</l>
<l n="275">τοῖσιν δ᾽ ἀτρεΐδης μεγάλ᾽ εὔχετο χεῖρας ἀνασχών·</l>
<l n="276">ζεῦ πάτερ ἴδηθεν μεδέων κύδιστε μέγιστε,</l>
<l n="277">ἠέλιός θ᾽, ὃς πάντ᾽ ἐφορᾷς καὶ πάντ᾽ ἐπακούεις,</l>
<l n="278">καὶ ποταμοὶ καὶ γαῖα, καὶ οἳ ὑπένερθε καμόντας</l>
<l n="279">ἀνθρώπους τίνυσθον ὅτις κ᾽ ἐπίορκον ὀμόσσῃ,</l>
<l n="280">ὑμεῖς μάρτυροι ἔστε, φυλάσσετε δ᾽ ὅρκια πιστά·</l>
<l n="281">εἰ μέν κεν μενέλαον ἀλέξανδρος καταπέφνῃ</l>
<l n="282">αὐτὸς ἔπειθ᾽ ἑλένην ἐχέτω καὶ κτήματα πάντα,</l>
<l n="283">ἡμεῖς δ᾽ ἐν νήεσσι νεώμεθα ποντοπόροισιν·</l>
<l n="284">εἰ δέ κ᾽ ἀλέξανδρον κτείνῃ ξανθὸς μενέλαος,</l>
<l n="285">τρῶας ἔπειθ᾽ ἑλένην καὶ κτήματα πάντ᾽ ἀποδοῦναι,</l>
<l n="286">τιμὴν δ᾽ ἀργείοις ἀποτινέμεν ἥν τιν᾽ ἔοικεν,</l>
<l n="287">ἥ τε καὶ ἐσσομένοισι μετ᾽ ἀνθρώποισι πέληται.</l>
<l n="288">εἰ δ᾽ ἂν ἐμοὶ τιμὴν πρίαμος πριάμοιό τε παῖδες</l>
<l n="289">τίνειν οὐκ ἐθέλωσιν ἀλεξάνδροιο πεσόντος,</l>
<l n="290">αὐτὰρ ἐγὼ καὶ ἔπειτα μαχήσομαι εἵνεκα ποινῆς</l>
<l n="291">αὖθι μένων, ἧός κε τέλος πολέμοιο κιχείω.</l>
<l n="292">ἦ, καὶ ἀπὸ στομάχους ἀρνῶν τάμε νηλέϊ χαλκῷ·</l>
<l n="293">καὶ τοὺς μὲν κατέθηκεν ἐπὶ χθονὸς ἀσπαίροντας</l>
<l n="294">θυμοῦ δευομένους· ἀπὸ γὰρ μένος εἵλετο χαλκός.</l>
<l n="295">οἶνον δ᾽ ἐκ κρητῆρος ἀφυσσόμενοι δεπάεσσιν</l>
<l n="296">ἔκχεον, ἠδ᾽ εὔχοντο θεοῖς αἰειγενέτῃσιν.</l>
<l n="297">ὧδε δέ τις εἴπεσκεν ἀχαιῶν τε τρώων τε·</l>
<l n="298">ζεῦ κύδιστε μέγιστε καὶ ἀθάνατοι θεοὶ ἄλλοι</l>
<l n="299">ὁππότεροι πρότεροι ὑπὲρ ὅρκια πημήνειαν</l>
<l n="300">ὧδέ σφ᾽ ἐγκέφαλος χαμάδις ῥέοι ὡς ὅδε οἶνος</l>
<l n="301">αὐτῶν καὶ τεκέων, ἄλοχοι δ᾽ ἄλλοισι δαμεῖεν.</l>
<l n="302">ὣς ἔφαν, οὐδ᾽ ἄρα πώ σφιν ἐπεκραίαινε κρονίων.</l>
<l n="303">τοῖσι δὲ δαρδανίδης πρίαμος μετὰ μῦθον ἔειπε·</l>
<l n="304">κέκλυτέ μευ τρῶες καὶ ἐϋκνήμιδες ἀχαιοί·</l>
<l n="305">ἤτοι ἐγὼν εἶμι προτὶ ἴλιον ἠνεμόεσσαν</l>
<l n="306">ἄψ, ἐπεὶ οὔ πω τλήσομ᾽ ἐν ὀφθαλμοῖσιν ὁρᾶσθαι</l>
<l n="307">μαρνάμενον φίλον υἱὸν ἀρηϊφίλῳ μενελάῳ·</l>
<l n="308">ζεὺς μέν που τό γε οἶδε καὶ ἀθάνατοι θεοὶ ἄλλοι</l>
<l n="309">ὁπποτέρῳ θανάτοιο τέλος πεπρωμένον ἐστίν.</l>
<l n="310">ἦ ῥα καὶ ἐς δίφρον ἄρνας θέτο ἰσόθεος φώς,</l>
<l n="311">ἂν δ᾽ ἄρ᾽ ἔβαιν᾽ αὐτός, κατὰ δ᾽ ἡνία τεῖνεν ὀπίσσω·</l>
<l n="312">πὰρ δέ οἱ ἀντήνωρ περικαλλέα βήσετο δίφρον.</l>
<l n="313">τὼ μὲν ἄρ᾽ ἄψορροι προτὶ ἴλιον ἀπονέοντο·</l>
<l n="314">ἕκτωρ δὲ πριάμοιο πάϊς καὶ δῖος ὀδυσσεὺς</l>
<l n="315">χῶρον μὲν πρῶτον διεμέτρεον, αὐτὰρ ἔπειτα</l>
<l n="316">κλήρους ἐν κυνέῃ χαλκήρεϊ πάλλον ἑλόντες,</l>
<l n="317">ὁππότερος δὴ πρόσθεν ἀφείη χάλκεον ἔγχος.</l>
<l n="318">λαοὶ δ᾽ ἠρήσαντο, θεοῖσι δὲ χεῖρας ἀνέσχον,</l>
<l n="319">ὧδε δέ τις εἴπεσκεν ἀχαιῶν τε τρώων τε·</l>
<l n="320">ζεῦ πάτερ ἴδηθεν μεδέων κύδιστε μέγιστε</l>
<l n="321">ὁππότερος τάδε ἔργα μετ᾽ ἀμφοτέροισιν ἔθηκε,</l>
<l n="322">τὸν δὸς ἀποφθίμενον δῦναι δόμον ἄϊδος εἴσω,</l>
<l n="323">ἡμῖν δ᾽ αὖ φιλότητα καὶ ὅρκια πιστὰ γενέσθαι.</l>
<l n="324">ὣς ἄρ᾽ ἔφαν, πάλλεν δὲ μέγας κορυθαίολος ἕκτωρ</l>
<l n="325">ἂψ ὁρόων· πάριος δὲ θοῶς ἐκ κλῆρος ὄρουσεν.</l>
<l n="326">οἳ μὲν ἔπειθ᾽ ἵζοντο κατὰ στίχας, ἧχι ἑκάστῳ</l>
<l n="327">ἵπποι ἀερσίποδες καὶ ποικίλα τεύχε᾽ ἔκειτο·</l>
<l n="328">αὐτὰρ ὅ γ᾽ ἀμφ᾽ ὤμοισιν ἐδύσετο τεύχεα καλὰ</l>
<l n="329">δῖος ἀλέξανδρος ἑλένης πόσις ἠϋκόμοιο.</l>
<l n="330">κνημῖδας μὲν πρῶτα περὶ κνήμῃσιν ἔθηκε</l>
<l n="331">καλάς, ἀργυρέοισιν ἐπισφυρίοις ἀραρυίας·</l>
<l n="332">δεύτερον αὖ θώρηκα περὶ στήθεσσιν ἔδυνεν</l>
<l n="333">οἷο κασιγνήτοιο λυκάονος· ἥρμοσε δ᾽ αὐτῷ.</l>
<l n="334">ἀμφὶ δ᾽ ἄρ᾽ ὤμοισιν βάλετο ξίφος ἀργυρόηλον</l>
<l n="335">χάλκεον, αὐτὰρ ἔπειτα σάκος μέγα τε στιβαρόν τε·</l>
<l n="336">κρατὶ δ᾽ ἐπ᾽ ἰφθίμῳ κυνέην εὔτυκτον ἔθηκεν</l>
<l n="337">ἵππουριν· δεινὸν δὲ λόφος καθύπερθεν ἔνευεν·</l>
<l n="338">εἵλετο δ᾽ ἄλκιμον ἔγχος, ὅ οἱ παλάμηφιν ἀρήρει.</l>
<l n="339">ὣς δ᾽ αὔτως μενέλαος ἀρήϊος ἔντε᾽ ἔδυνεν.</l>
<l n="340">οἳ δ᾽ ἐπεὶ οὖν ἑκάτερθεν ὁμίλου θωρήχθησαν,</l>
<l n="341">ἐς μέσσον τρώων καὶ ἀχαιῶν ἐστιχόωντο</l>
<l n="342">δεινὸν δερκόμενοι· θάμβος δ᾽ ἔχεν εἰσορόωντας</l>
<l n="343">τρῶάς θ᾽ ἱπποδάμους καὶ ἐϋκνήμιδας ἀχαιούς.</l>
<l n="344">καί ῥ᾽ ἐγγὺς στήτην διαμετρητῷ ἐνὶ χώρῳ</l>
<l n="345">σείοντ᾽ ἐγχείας ἀλλήλοισιν κοτέοντε.</l>
<l n="346">πρόσθε δ᾽ ἀλέξανδρος προΐει δολιχόσκιον ἔγχος,</l>
<l n="347">καὶ βάλεν ἀτρεΐδαο κατ᾽ ἀσπίδα πάντοσε ἴσην,</l>
<l n="348">οὐδ᾽ ἔρρηξεν χαλκός, ἀνεγνάμφθη δέ οἱ αἰχμὴ</l>
<l n="349">ἀσπίδ᾽ ἐνὶ κρατερῇ· ὃ δὲ δεύτερον ὄρνυτο χαλκῷ</l>
<l n="350">ἀτρεΐδης μενέλαος ἐπευξάμενος διὶ πατρί·</l>
<l n="351">ζεῦ ἄνα δὸς τίσασθαι ὅ με πρότερος κάκ᾽ ἔοργε</l>
<l n="352">δῖον ἀλέξανδρον, καὶ ἐμῇς ὑπὸ χερσὶ δάμασσον,</l>
<l n="353">ὄφρα τις ἐρρίγῃσι καὶ ὀψιγόνων ἀνθρώπων</l>
<l n="354">ξεινοδόκον κακὰ ῥέξαι, ὅ κεν φιλότητα παράσχῃ.</l>
<l n="355">ἦ ῥα καὶ ἀμπεπαλὼν προΐει δολιχόσκιον ἔγχος,</l>
<l n="356">καὶ βάλε πριαμίδαο κατ᾽ ἀσπίδα πάντοσε ἴσην·</l>
<l n="357">διὰ μὲν ἀσπίδος ἦλθε φαεινῆς ὄβριμον ἔγχος,</l>
<l n="358">καὶ διὰ θώρηκος πολυδαιδάλου ἠρήρειστο·</l>
<l n="359">ἀντικρὺ δὲ παραὶ λαπάρην διάμησε χιτῶνα</l>
<l n="360">ἔγχος· ὃ δ᾽ ἐκλίνθη καὶ ἀλεύατο κῆρα μέλαιναν.</l>
<l n="361">ἀτρεΐδης δὲ ἐρυσσάμενος ξίφος ἀργυρόηλον</l>
<l n="362">πλῆξεν ἀνασχόμενος κόρυθος φάλον· ἀμφὶ δ᾽ ἄρ᾽ αὐτῷ</l>
<l n="363">τριχθά τε καὶ τετραχθὰ διατρυφὲν ἔκπεσε χειρός.</l>
<l n="364">ἀτρεΐδης δ᾽ ᾤμωξεν ἰδὼν εἰς οὐρανὸν εὐρύν·</l>
<l n="365">ζεῦ πάτερ οὔ τις σεῖο θεῶν ὀλοώτερος ἄλλος·</l>
<l n="366">ἦ τ᾽ ἐφάμην τίσασθαι ἀλέξανδρον κακότητος·</l>
<l n="367">νῦν δέ μοι ἐν χείρεσσιν ἄγη ξίφος, ἐκ δέ μοι ἔγχος</l>
<l n="368">ἠΐχθη παλάμηφιν ἐτώσιον, οὐδ᾽ ἔβαλόν μιν.</l>
<l n="369">ἦ καὶ ἐπαΐξας κόρυθος λάβεν ἱπποδασείης,</l>
<l n="370">ἕλκε δ᾽ ἐπιστρέψας μετ᾽ ἐϋκνήμιδας ἀχαιούς·</l>
<l n="371">ἄγχε δέ μιν πολύκεστος ἱμὰς ἁπαλὴν ὑπὸ δειρήν,</l>
<l n="372">ὅς οἱ ὑπ᾽ ἀνθερεῶνος ὀχεὺς τέτατο τρυφαλείης.</l>
<l n="373">καί νύ κεν εἴρυσσέν τε καὶ ἄσπετον ἤρατο κῦδος,</l>
<l n="374">εἰ μὴ ἄρ᾽ ὀξὺ νόησε διὸς θυγάτηρ ἀφροδίτη,</l>
<l n="375">ἥ οἱ ῥῆξεν ἱμάντα βοὸς ἶφι κταμένοιο·</l>
<l n="376">κεινὴ δὲ τρυφάλεια ἅμ᾽ ἕσπετο χειρὶ παχείῃ.</l>
<l n="377">τὴν μὲν ἔπειθ᾽ ἥρως μετ᾽ ἐϋκνήμιδας ἀχαιοὺς</l>
<l n="378">ῥῖψ᾽ ἐπιδινήσας, κόμισαν δ᾽ ἐρίηρες ἑταῖροι·</l>
<l n="379">αὐτὰρ ὃ ἂψ ἐπόρουσε κατακτάμεναι μενεαίνων</l>
<l n="380">ἔγχεϊ χαλκείῳ· τὸν δ᾽ ἐξήρπαξ᾽ ἀφροδίτη</l>
<l n="381">ῥεῖα μάλ᾽ ὥς τε θεός, ἐκάλυψε δ᾽ ἄρ᾽ ἠέρι πολλῇ,</l>
<l n="382">κὰδ δ᾽ εἷς᾽ ἐν θαλάμῳ εὐώδεϊ κηώεντι.</l>
<l n="383">αὐτὴ δ᾽ αὖ ἑλένην καλέους᾽ ἴε· τὴν δὲ κίχανε</l>
<l n="384">πύργῳ ἐφ᾽ ὑψηλῷ, περὶ δὲ τρῳαὶ ἅλις ἦσαν·</l>
<l n="385">χειρὶ δὲ νεκταρέου ἑανοῦ ἐτίναξε λαβοῦσα,</l>
<l n="386">γρηῒ δέ μιν ἐϊκυῖα παλαιγενέϊ προσέειπεν</l>
<l n="387">εἰροκόμῳ, ἥ οἱ λακεδαίμονι ναιετοώσῃ</l>
<l n="388">ἤσκειν εἴρια καλά, μάλιστα δέ μιν φιλέεσκε·</l>
<l n="389">τῇ μιν ἐεισαμένη προσεφώνεε δῖ᾽ ἀφροδίτη·</l>
<l n="390">δεῦρ᾽ ἴθ᾽· ἀλέξανδρός σε καλεῖ οἶκον δὲ νέεσθαι.</l>
<l n="391">κεῖνος ὅ γ᾽ ἐν θαλάμῳ καὶ δινωτοῖσι λέχεσσι</l>
<l n="392">κάλλεΐ τε στίλβων καὶ εἵμασιν· οὐδέ κε φαίης</l>
<l n="393">ἀνδρὶ μαχεσσάμενον τόν γ᾽ ἐλθεῖν, ἀλλὰ χορὸν δὲ</l>
<l n="394">ἔρχεσθ᾽, ἠὲ χοροῖο νέον λήγοντα καθίζειν.</l>
<l n="395">ὣς φάτο, τῇ δ᾽ ἄρα θυμὸν ἐνὶ στήθεσσιν ὄρινε·</l>
<l n="396">καί ῥ᾽ ὡς οὖν ἐνόησε θεᾶς περικαλλέα δειρὴν</l>
<l n="397">στήθεά θ᾽ ἱμερόεντα καὶ ὄμματα μαρμαίροντα,</l>
<l n="398">θάμβησέν τ᾽ ἄρ᾽ ἔπειτα ἔπος τ᾽ ἔφατ᾽ ἔκ τ᾽ ὀνόμαζε·</l>
<l n="399">δαιμονίη, τί με ταῦτα λιλαίεαι ἠπεροπεύειν;</l>
<l n="400">ἦ πῄ με προτέρω πολίων εὖ ναιομενάων</l>
<l n="401">ἄξεις, ἢ φρυγίης ἢ μῃονίης ἐρατεινῆς,</l>
<l n="402">εἴ τίς τοι καὶ κεῖθι φίλος μερόπων ἀνθρώπων·</l>
<l n="403">οὕνεκα δὴ νῦν δῖον ἀλέξανδρον μενέλαος</l>
<l n="404">νικήσας ἐθέλει στυγερὴν ἐμὲ οἴκαδ᾽ ἄγεσθαι,</l>
<l n="405">τοὔνεκα δὴ νῦν δεῦρο δολοφρονέουσα παρέστης;</l>
<l n="406">ἧσο παρ᾽ αὐτὸν ἰοῦσα, θεῶν δ᾽ ἀπόεικε κελεύθου,</l>
<l n="407">μηδ᾽ ἔτι σοῖσι πόδεσσιν ὑποστρέψειας ὄλυμπον,</l>
<l n="408">ἀλλ᾽ αἰεὶ περὶ κεῖνον ὀΐζυε καί ἑ φύλασσε,</l>
<l n="409">εἰς ὅ κέ ς᾽ ἢ ἄλοχον ποιήσεται ἢ ὅ γε δούλην.</l>
<l n="410">κεῖσε δ᾽ ἐγὼν οὐκ εἶμι· νεμεσσητὸν δέ κεν εἴη·</l>
<l n="411">κείνου πορσανέουσα λέχος· τρῳαὶ δέ μ᾽ ὀπίσσω</l>
<l n="412">πᾶσαι μωμήσονται· ἔχω δ᾽ ἄχε᾽ ἄκριτα θυμῷ.</l>
<l n="413">τὴν δὲ χολωσαμένη προσεφώνεε δῖ᾽ ἀφροδίτη·</l>
<l n="414">μή μ᾽ ἔρεθε σχετλίη, μὴ χωσαμένη σε μεθείω,</l>
<l n="415">τὼς δέ ς᾽ ἀπεχθήρω ὡς νῦν ἔκπαγλ᾽ ἐφίλησα,</l>
<l n="416">μέσσῳ δ᾽ ἀμφοτέρων μητίσομαι ἔχθεα λυγρὰ</l>
<l n="417">τρώων καὶ δαναῶν, σὺ δέ κεν κακὸν οἶτον ὄληαι.</l>
<l n="418">ὣς ἔφατ᾽, ἔδεισεν δ᾽ ἑλένη διὸς ἐκγεγαυῖα,</l>
<l n="419">βῆ δὲ κατασχομένη ἑανῷ ἀργῆτι φαεινῷ</l>
<l n="420">σιγῇ, πάσας δὲ τρῳὰς λάθεν· ἦρχε δὲ δαίμων.</l>
<l n="421">αἳ δ᾽ ὅτ᾽ ἀλεξάνδροιο δόμον περικαλλέ᾽ ἵκοντο,</l>
<l n="422">ἀμφίπολοι μὲν ἔπειτα θοῶς ἐπὶ ἔργα τράποντο,</l>
<l n="423">ἣ δ᾽ εἰς ὑψόροφον θάλαμον κίε δῖα γυναικῶν.</l>
<l n="424">τῇ δ᾽ ἄρα δίφρον ἑλοῦσα φιλομειδὴς ἀφροδίτη</l>
<l n="425">ἀντί᾽ ἀλεξάνδροιο θεὰ κατέθηκε φέρουσα·</l>
<l n="426">ἔνθα κάθιζ᾽ ἑλένη κούρη διὸς αἰγιόχοιο</l>
<l n="427">ὄσσε πάλιν κλίνασα, πόσιν δ᾽ ἠνίπαπε μύθῳ·</l>
<l n="428">ἤλυθες ἐκ πολέμου· ὡς ὤφελες αὐτόθ᾽ ὀλέσθαι</l>
<l n="429">ἀνδρὶ δαμεὶς κρατερῷ, ὃς ἐμὸς πρότερος πόσις ἦεν.</l>
<l n="430">ἦ μὲν δὴ πρίν γ᾽ εὔχε᾽ ἀρηϊφίλου μενελάου</l>
<l n="431">σῇ τε βίῃ καὶ χερσὶ καὶ ἔγχεϊ φέρτερος εἶναι·</l>
<l n="432">ἀλλ᾽ ἴθι νῦν προκάλεσσαι ἀρηΐφιλον μενέλαον</l>
<l n="433">ἐξαῦτις μαχέσασθαι ἐναντίον· ἀλλά ς᾽ ἔγωγε</l>
<l n="434">παύεσθαι κέλομαι, μηδὲ ξανθῷ μενελάῳ</l>
<l n="435">ἀντίβιον πόλεμον πολεμίζειν ἠδὲ μάχεσθαι</l>
<l n="436">ἀφραδέως, μή πως τάχ᾽ ὑπ᾽ αὐτοῦ δουρὶ δαμήῃς.</l>
<l n="437">τὴν δὲ πάρις μύθοισιν ἀμειβόμενος προσέειπε·</l>
<l n="438">μή με γύναι χαλεποῖσιν ὀνείδεσι θυμὸν ἔνιπτε·</l>
<l n="439">νῦν μὲν γὰρ μενέλαος ἐνίκησεν σὺν ἀθήνῃ,</l>
<l n="440">κεῖνον δ᾽ αὖτις ἐγώ· πάρα γὰρ θεοί εἰσι καὶ ἡμῖν.</l>
<l n="441">ἀλλ᾽ ἄγε δὴ φιλότητι τραπείομεν εὐνηθέντε·</l>
<l n="442">οὐ γάρ πώ ποτέ μ᾽ ὧδέ γ᾽ ἔρως φρένας ἀμφεκάλυψεν,</l>
<l n="443">οὐδ᾽ ὅτε σε πρῶτον λακεδαίμονος ἐξ ἐρατεινῆς</l>
<l n="444">ἔπλεον ἁρπάξας ἐν ποντοπόροισι νέεσσι,</l>
<l n="445">νήσῳ δ᾽ ἐν κραναῇ ἐμίγην φιλότητι καὶ εὐνῇ,</l>
<l n="446">ὥς σεο νῦν ἔραμαι καί με γλυκὺς ἵμερος αἱρεῖ.</l>
<l n="447">ἦ ῥα, καὶ ἄρχε λέχος δὲ κιών· ἅμα δ᾽ εἵπετ᾽ ἄκοιτις.</l>
<l n="448">τὼ μὲν ἄρ᾽ ἐν τρητοῖσι κατεύνασθεν λεχέεσσιν,</l>
<l n="449">ἀτρεΐδης δ᾽ ἀν᾽ ὅμιλον ἐφοίτα θηρὶ ἐοικὼς</l>
<l n="450">εἴ που ἐσαθρήσειεν ἀλέξανδρον θεοειδέα.</l>
<l n="451">ἀλλ᾽ οὔ τις δύνατο τρώων κλειτῶν τ᾽ ἐπικούρων</l>
<l n="452">δεῖξαι ἀλέξανδρον τότ᾽ ἀρηϊφίλῳ μενελάῳ·</l>
<l n="453">οὐ μὲν γὰρ φιλότητί γ᾽ ἐκεύθανον εἴ τις ἴδοιτο·</l>
<l n="454">ἶσον γάρ σφιν πᾶσιν ἀπήχθετο κηρὶ μελαίνῃ.</l>
<l n="455">τοῖσι δὲ καὶ μετέειπεν ἄναξ ἀνδρῶν ἀγαμέμνων·</l>
<l n="456">κέκλυτέ μευ τρῶες καὶ δάρδανοι ἠδ᾽ ἐπίκουροι·</l>
<l n="457">νίκη μὲν δὴ φαίνετ᾽ ἀρηϊφίλου μενελάου,</l>
<l n="458">ὑμεῖς δ᾽ ἀργείην ἑλένην καὶ κτήμαθ᾽ ἅμ᾽ αὐτῇ</l>
<l n="459">ἔκδοτε, καὶ τιμὴν ἀποτινέμεν ἥν τιν᾽ ἔοικεν,</l>
<l n="460">ἥ τε καὶ ἐσσομένοισι μετ᾽ ἀνθρώποισι πέληται.</l>
<l n="461">ὣς ἔφατ᾽ ἀτρεΐδης, ἐπὶ δ᾽ ᾔνεον ἄλλοι ἀχαιοί.</l>
</div>
</body>
</text>
</TEI.2>
